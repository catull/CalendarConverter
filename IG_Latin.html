<!DOCTYPE html PUBLIC "-//W3C//DTD XHTML 1.0 Transitional//EN"
    "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml" xml:lang="la" lang="la">
<head>
<title>Inter Gravissimas: Proclamation of the Gregorian Calendar (1582)</title>
<style type="text/css">
    body {
        margin-left: 15%;
        margin-right: 10%;
	background-color: #FFFFFF;
	color: #000000;
    }
    
    ol {
    	list-style-type: upper-roman;
    }
    
    li {
    	margin-top: 1em;
    }
</style>
<meta http-equiv="Content-Type" content="text/html; charset=iso-8859-1" />
<meta name="keywords" content="Gregorian, Calendar, Inter, Gravissimas, Gregory, XIII, Pope, Bull, Papal, 1582" />
<meta name="description" content="Inter Gravissimas: Proclamation of the Gregorian Calendar" />
<meta name="author" content="Pope Gregory XIII (Ugo Buoncampagni)" />
<meta name="robots" content="index" />
</head>

<body>

<center>
<h1><i>Inter Gravissimas</i></h1>
<font size="+1"><b>Proclamation of the Gregorian Calendar</b></font><br />
by Pope Gregory XIII (Ugo Buoncampagni)<br />
February 24, 1582
</center>

<hr />

<p />

<center>
<font size="+4"><b>GREGORIUS EPISCOPUS</b></font><br />
<font size="+3">SERVUS SERVORUM DEI</font><br />
<font size="+1">AD PERPETUAM REI MEMORIAM.</font>
</center>

<p>
<font size="+2">I</font><b>NTER gravissimas</b> pastoralis officii nostri 
curas, ea postrema non est, ut quæ a sacro Tridentino concilio Sedi 
Apostolicæ reservata sunt, illa ad finem optatum, Deo adiutore, 
perducantur.
<br clear="left" />
</p>

<ol>

<li>
Sane eiusdem concilii patres, cum ad reliquas 
cogitationes breviarii quoque curam adiungerent, tempore tamen exclusi, 
rem totam ex ipsius concilii decreto ad auctoritatem et iudicium Romani 
Pontificis retulerunt.
</li>

<li>
Duo autem breviario præcipue continentur, quorum 
unum preces laudesque divinas festis profestisque diebus persolvendas 
complectitur, alterum pertinet ad annuos Paschæ festorumque ex eo 
pendentium recursus, solis et lunæ motu metiendos.
</li>

<li>
Atque illud quidem felicis recordationis 
Pius V, prædecessor noster, absolvendum curavit 
atque edidit.
</li>

<li>
Hoc vero, quod nimirum exigit legitimam 
kalendarii restitutionem, iamdiu a Romanis Pontificibus prædecessoribus 
nostris et sæpius tentatum est; verum absolvi et ad exitum perduci ad hoc 
usque tempus non potuit, quod rationes emendandi kalendarii, quæ a 
coelestium motuum peritis proponebantur, propter magnas et fere 
inextricabiles difficultates, quas huiusmodi emendatio semper habuit, 
neque perennes erant, neque antiquos ecclesiasticos ritus incolumes (quod 
in primis hac in re curandum erat) servabant.
</li>

<li>
Dum itaque nos quoque, credita nobis, licet 
indignis, a Deo dispensatione freti, in hac cogitatione curaque 
versaremur, allatus est nobis liber a dilecto filio Antonio Lilio, artium 
et medicinæ doctore, quem quondam Aloysius eius germanus frater 
conscripserat, in quo per novum quemdam epactarum cyclum ab eo 
excogitatum, et ad certam ipsius aurei numeri normam directum, atque ad 
quamcumque anni solaris magnitudinem accommodatum, omnia quæ in calendario 
collapsa sunt, constanti ratione et sæculis omnibus duratura, sic restitui 
posse ostendit ut calendarium ipsum nulli umquam mutationi in posterum 
expositum esse videatur. Novam hanc restituendi calendarii rationem, 
exiguo volumine comprehensam, ad christianos principes celebrioresque 
universitates paucos ante annos misimus, ut res quæ omnium communis est, 
communi etiam omnium consilio perficeretur; illi cum, quod maxime 
optabamus, concordes respondissent, eorum nos omnium consensione adducti, 
viros ad calendarii emendationem adhibuimus in alma Urbe harum rerum 
peritissimos, quos longe ante ex primariis christiani orbis nationibus 
delegeramus. Ii cum multum temporis et diligentiæ ad eam lucubrationem 
adhibuissent, et cyclos tam veterum quam recentiorum undique conquisitos 
ac diligentissime perpensos inter se contulissent, suo et doctorum 
hominum, qui de ea re scripserunt, iudicio, hunc, præ ceteris, elegerunt 
epactarum cyclum, cui nonnulla etiam adiecerunt, quæ ex accurata 
circumspectione visa sunt ad calendarii perfectionem maxime pertinere.
</li>

<li>
Considerantes igitur nos, ad rectam paschalis 
festi celebrationem iuxta sanctorum patrum ac veterum Romanorum 
pontificum, præsertim Pii et Victoris primorum, necnon magni illius 
oecumenici concilii Nicæni et aliorum sanctiones, tria necessaria 
coniungenda et statuenda esse: primum, certam verni æquinoctii sedem; 
deinde rectam positionem XIV lunæ primi mensis, quæ 
vel in ipsum æquinoctii diem incidit, vel ei proxime succedit; postremo 
primum quemque diem dominicum, qui eamdem XIV lunam 
sequitur; curavimus non solum æquinoctium vernum in pristinam sedem, a qua 
iam a concilio Nicæno decem circiter diebus recessit, restituendum, et 
XIV paschalem suo in loco, a quo quatuor et eo 
amplius dies hoc tempore distat, reponendam, sed viam quoque tradendam et 
rationem, qua cavetur, ut in posterum æquinoctium et
XIV luna a propriis sedibus numquam dimoveantur.
</li>

<li>
Quo igitur vernum æquinoctium, quod a patribus 
concilii Nicæni ad XII Kalendas Aprilis fuit 
constitutum, ad eamdem sedem restituatur, præcipimus et mandamus ut de 
mense Octobri anni MDLXXXII decem dies inclusive a 
tertia Nonarum usque ad pridie Idus eximantur, et dies, qui festum S. 
Francisci IV Nonas celebrari solitum sequitur, 
dicatur Idus Octobris, atque in eo celebretur festum Ss. Dionysii, Rustici 
et Eleutherii martyrum, cum commemoratione S. Marci papæ et confessoris, 
et Ss. Sergii, Bacchi, Marcelli et Apuleii martyrum; septimodecimo vero 
Kalendas Novembris, qui dies proxime sequitur, celebretur festum S. 
Callisti papæ et martyris; deinde XVI Kalendas 
Novembris fiat officium et missa de dominica XVIII 
post Pentecostem, mutata litera dominicali G in
C; quintodecimo denique Kalendas Novembris dies festus 
agatur S. Lucæ evangelistæ, a quo reliqui deinceps agantur festi dies, 
prout sunt in calendario descripti.
</li>

<li>
Ne vero ex hac nostra decem dierum subtractione, 
alicui, quod ad annuas vel menstruas præstationes pertinet, præiudicium 
fiat, partes iudicum erunt in controversis, quæ super hoc exortæ fuerint, 
dictæ subtractionis rationem habere, addendo alios X 
dies in fine cuiuslibet præstationis.
</li>

<li>
Deinde, ne in posterum a XII 
Kalendas Aprilis æquinoctium recedat, statuimus bissextum quarto quoque 
anno (uti mos est) continuari debere, præterquam in centesimis annis; qui, 
quamvis bissextiles antea semper fuerint, qualem etiam esse volumus annum 
MDC, post eum tamen qui deinceps consequentur 
centesimi non omnes bissextiles sint, sed in quadringentis quibusque annis 
primi quique tres centesimi sine bissexto transigantur, quartus vero 
quisque centesimus bissextilis sit, ita ut annus
MDCC, MDCCC,
MDCCCC bissextiles non sint. Anno vero
MM, more consueto dies bissextus intercaletur, Februario 
dies XXIX continente, idemque ordo intermittendi 
intercalandique bissextum diem in quadringentis quibusque annis perpetuo 
conservetur.
</li>

<li>
Quo item XIV paschalis recte 
inveniatur, itemque dies lunæ, iuxta antiquum Ecclesiæ morem ex 
martyrologio singulis diebus ediscendi, fideli populo vere proponantur, 
statuimus ut, amoto aureo numero de calendario, in eius locum substituatur 
cyclus epactarum, qui ad certam (uti diximus) aurei numeri normam 
directus, efficit ut novilunium et XIV paschalis vera 
loca semper retineant. Idque manifeste apparet ex nostri explicatione 
calendarii, in quo descriptæ sunt etiam tabulæ paschales secundum priscum 
Ecclesiæ ritum, quo certius et facilius sacrosanctum Pascha inveniri 
possit.
</li>

<li>
Postremo, quoniam partim ob decem dies de mense 
Octobri anni MDLXXXII (qui correctionis annus recte 
dici debet) exemptos, partim ob ternos etiam dies quolibet quadringentorum 
annorum spatio minime intercalandos, interrumpatur necesse est cyclus 
literarum dominicalium XXVIII annorum ad hanc usque 
diem usitatus in Ecclesia Romana, volumus in eius locum substitui eumdem 
cyclum XXVIII annorum, ab eodem Lilio, tum ad dictam 
intercalandi bissexti in centesimis annis rationem, tum ad quamcumque anni 
solaris magnitudinem, accommodatum; ex quo litera dominicalis beneficio 
cycli solaris, æque facile ac prius, ut in proprio canone explicatur, 
reperiri possit in perpetuum.
</li>

<li>
Nos igitur, ut quod proprium pontificis maximi 
esse solet exequamur, calendarium immensa Dei erga Ecclesiam suam 
benignitate iam correctum atque absolutum hoc nostro decreto probamus, et 
Romæ una cum martyrologio imprimi, impressumque divulgari iussimus.
</li>

<li>
Ut vero utrumque ubique terrarum incorruptum ac 
mendis et erroribus purgatum servetur, omnibus in nostro et sanctæ Romanæ 
Ecclesiæ dominio mediate vel immediate subiecto commorantibus 
impressoribus, sub amissionis librorum ac centum ducatorum auri Cameræ 
Apostolicæ ipso facto applicandorum; aliis vero, in quacumque orbis parte 
consistentibus, sub excommunicationis latæ sententiæ ac aliis arbitrii 
nostri poenis, ne sine nostra licentia calendarium aut martyrologium, simul 
vel separatim, imprimere vel proponere, aut recipere ullo modo audeant vel 
præsumant, prohibemus.
</li>

<li>
Tollimus autem et abolemus omnino vetus 
calendarium, volumusque ut omnes patriarchæ, primates, archiepiscopi, 
episcopi, abbates et ceteri ecclesiarum præsides novum calendarium (ad 
quod etiam accomodata est ratio martyrologii), pro divinis officiis 
recitandis et festis celebrandis, in suas quisque ecclesias, monasteria, 
conventus, ordines, militias et dioeceses introducant, et eo solo utantur, 
tam ipsi quam ceteri omnes presbyteri et clerici sæculares et regulares 
utriusque sexus, necnon milites et omnes christifideles, cuius usus 
incipiet post decem illos dies ex mense Octobri anni
MDLXXXII exemptos. Iis vero, qui adeo longinquas incolunt 
regiones, ut ante præscriptum a nobis tempus harum literarum notitiam 
habere non possint, liceat, eodem tamen Octobri mense insequentis anni 
MDLXXXIII vel alterius, cum primum scilicet ad eos hæ 
nostræ literæ pervenerint, modo a nobis paulo ante tradito, eiusmodi 
mutationem facere, ut copiosius in nostro calendario anni correctionis 
explicabitur.
</li>

<li>
Pro data autem nobis a Domino auctoritate 
hortamur et rogamus carissimum in Christo filium nostrum Rodulphum 
Romanorum regem illustrem in imperatorem electum, ceterosque reges, 
principes ac respublicas, iisdemque mandamus ut quo studio illi a nobis 
contenderunt, ut hoc tam præclarum opus perficeremus, eodem, immo etiam 
maiore, ad conservandam in celebrandis festivitatibus inter christianas 
nationes concordiam, nostrum hoc calendarium et ipsi suscipiant, et a 
cunctis sibi subiectis populis religiose suscipiendum inviolateque 
observandum curent.
</li>

<li>
Verum, quia difficile foret præsentes literas ad 
universa christiani orbis loca deferri, illas ad basilicæ Principis 
Apostolorum et Cancellariæ Apostolicæ valvas, et in acie Campi Floræ 
publicari et affigi; et earumdem literarum exemplis, etiam impressis, et 
voluminibus calendarii et martyrologii insertis et præpositis, sive manu 
tabellionis publici subscriptis, necnon sigillo personæ in dignitate 
ecclesiastica constitutæ obsignatis, eamdem prorsus indubitatam fidem 
ubique gentium et locorum haberi præcipimus, quæ originalibus literis 
exhibitis omnino haberetur.
</li>

<li>
Nulli ergo omnino hominum liceat hanc paginam 
nostrorum præceptorum, mandatorum, statutorum, voluntatis, probationis, 
prohibitionis, sublationis, abolitionis, hortationis et rogationis 
infringere, vel ei ausu temerario contraire. Si quis autem hoc attentare 
præsumpserit, indignationem omnipotentis Dei ac beatorum Petri et Pauli 
apostolorum eius se noverit incursurum.
</li>

</ol>

<p>
<em>Datum Tusculi, anno Incarnationis dominicæ 
MDLXXXI, sexto Kalendas Martii, pontificatus nostri 
anno X.</em>
</p>

<p align="right">Cae. Glorierius<br />
A. de Alexijs
</p>

<p />
<hr />
<p />

<table align="right">
<tr><td align="center">
    <a href="http://validator.w3.org/check?uri=http://www.fourmilab.ch/documents/calendar/IG_Latin.html"
       target="FourmilabValidation"><img
       src="/images/icons/valid-xhtml10.png"
       alt="Valid XHTML 1.0" height="31" width="88"
       border="0" /></a>
</td></tr>
</table>

<em>February 24, 1582</em>
<br />
Transcription by Rodolphe Audette.

<h3><a href="./">Back to <cite>Calendar Converter</cite></a></h3>

</body>
</html>
